## Retrospektiivitekniikat Start, Stop, Continue, More of, Less of Wheel ja Glad, Sad, Mad

Retrospektiivi on jonkin kokonaisuuden: projektin, prosessin tai iteraation (esimerkiksi sprintin) lopussa järjestettävä palaveri, missä käydään läpi päättynyttä kokonaisuutta: sen onnistumisia ja epäonnistumisia. Retrospektiivin tavoitteena on keskustella siitä, miten kokonaisuuden onnistumiset voidaan viedä seuraavaan kokonaisuuteen ja kuinka tekemistä voisi kehittää seuraavaan kokonaisuuteen.

## 1. Start, Stop, Continue, More of, less of Wheel

Start, Stop, Continue, More of, less of Wheel -retrospektiivitekniikassa retropalaverissa keskustellaan menneestä kokonaisuudesta prosessinäkökulmasta. Tavoitteena on löytää asioita, minkä tekeminen pitäisi aloittaa tai lopettaa, asioita mitä tehdään liikaa tai liian vähän ja asioita mitä tehdään sopivasti. Keskustelun aikana esiin nousevat asiat kirjataan paperille (esimerkiksi fläpille) luokittain: aloita  (Start), lopeta (Stop), jatka (Continue), enemmän (More of) ja vähemmän (Less of).

## 2. Glad, Sad, Mad

Glad, Sad, Mad -retrospektiivitekniikassa osallistujat kirjaavat retropalaverin aluksi (lyhyesti) paperilapulle sprintin aikana tekemänsä huomiot: havaitut virheet, muutoskohteet ja muut huomiot ja luokittelevat ne asioihin mitkä saivat iloisiksi (Glad), surullisiksi (Sad) tai vihaisiksi (Mad). Jokainen huomio kirjataan erilliselle lapulle. Kirjaamisen jälkeen laput asetetaan pöydälle tai taululle ja huomiot esitellään muille osallistujille.

Kun kaikki huomiot on esitelty, laput järjestetään niin että samaan asiaan liittyvät huomiot ovat fyysisesti lähekkäin. Sen jälkeen ne pisteytetään ja asetetaan tärkeysjärjestykseen esimerkiksi äänestämällä.

Lopuksi huomioista keskustellaan pisteytysjärjestyksessä kunnes kaikki huomiot on käsitelty tai palaveriin varattu aika (60 min) on käytetty. Keskustelun fokuksena on huomioiden vaikutus seuraavaan kokonaisuuteen.
